 مجلس شوراي اسلامي ، پريروز » پنج شنبه « در 2 نوبت صبح و بعدازظهر جلسه علني داشت و طي آن 9 ماده ديگر از لايحه برنامه سوم توسعه اقتصادي ، اجتماعي ، فرهنگي جمهوري اسلامي ايران را اصلاح و تصويب كرد .
 گزارش خبرنگار پارلماني اطلاعات حاكي است : به موجب ماده 152 : دانشگاه ها و نهادهاي آموزش عالي كشور و نيز مراكز تحقيقاتي ، مي توانند نسبت به تشكيل شركتهاي دولتي خدمات علمي ، تحقيقاتي و فني با مقررات خاص و تابع قانون تجارت اقدام كنند .
 حداكثر 49 درصد از سهام داران اين شركتها ، اعضاي هيأت علمي ، كارشناسان پژوهشي ، تكنسينها و كاركنان همان دانشگاه ، مؤسسه آموزش عالي و مركز تحقيقاتي و پژوهشي خواهند بود و سهام داران شركت مربوط از محدوديت قانون منع مداخله كارمندان دولتي ، مصوب دي ماه 1337 مستثني مي شوند .
 ماده 153 مربوط به فرهنگ و هنر ، ارتباطات جمعي و تربيت بدني است و بر اساس آن : دستگاههاي اجرايي مي توانند ، امكانات ، تأسيسات و فضاهاي فرهنگي ، هنري و ورزشي ، طرحهاي نيمه تمام و اراضي متعلق را در مناطق شهري با اولويت شهرهاي بزرگ به بخشهاي غيردولتي با اولويت اشخاص حقيقي و حقوقي ، شهرداريها و ايثارگراني كه پيشينه ورزشي ، فرهنگي و هنري دارند ، در قالب قراردادهاي اجاره ، اجاره به شرط تمليك و فروش ، واگذار كنند و درآمدهاي ناشي از آن را براي احداث فضاهاي فرهنگي ، هنري و ورزشي در مناطق توسعه نيافته يا كمتر توسعه يافته به مصرف برسانند .
 سازمان برنامه و بودجه ، موظف است در لوايح بودجه سالانه ، اعتبارات بخشهاي فرهنگ و هنر ، تربيت بدني و ورزشي را به طور عادلانه در سراسر كشور تخصيص دهد .
 در ماده 154 : علاوه بر وظايف خاص شوراهاي اسلامي شهر و روستا ، شوراهاي مزبور موظف شده اند ضمن بررسي مشكلات و نارساييهاي فرهنگي ، هنري ، ورزشي و آموزشي در حفظ و نگاهداري بناهاي فرهنگي ، مذهبي ، مساجد و گلزار شهدا ، بهره برداري از آن مراكز و تلاش براي جلب همكاري مردم در ايجاد تأسيسات و فضاهاي مورد نياز و همكاري در حفاظت از بناها و آثار تاريخي و فرهنگي و محوطه هاي فرهنگي - تاريخي و نيز ممانعت از تغيير كاربري آنها اقدام كنند .
 ماده 155 مربوط به تشكيل سازمان ملي جوانان است كه با هدف سازماندهي ، بازشناسي و تبيين مسايل جوانان و نوجوانان كشور ايجاد مي شود .
 بر اساس ماده 156 : مركز امور مشاركت زنان رياست جمهوري موظف شده است طرحهاي مناسب آموزشي ، فرهنگي و شغلي را براي زنان تهيه كند و جهت تصويب در اختيار مراجع مربوط قرار دهد .
 در ماده 157 : وزارتخانه هاي آموزش و پرورش ، فرهنگ و آموزش عالي ، بهداشت ، درمان و آموزش پزشكي ، فرهنگ و ارشاد اسلامي ، سازمان صدا و سيما ، نيروي مقاومت بسيج ، سازمان تبليغات اسلامي ، دفتر تبليغات اسلامي و ديگر دستگاههايي كه از بودجه عمومي استفاده مي كنند ، موظف اند يكي از مراكز پژوهشي موجود خود را براي انجام مطالعات مستمر و همه جانبه در زمينه بهره گيري از علوم و تكنولوژي ، هنر ديني و افكار امام خميني مأمور كنند و زمينه مشاركت دانشجويان دوره هاي تحصيلات تكميلي را در پژوهشهاي مرتبط با اين امور فراهم كنند .
 در اين زمينه ، سازمان امور اداري و استخدامي ، بايد برنامه آموزشي ويژه اي جهت شناساندن مباني نظري و انديشه هاي سياسي - ديني امام خميني براي آموزش يابي مديران تهيه كند .
 همچنين به منظور آموزش همگاني قرآن ، سازمان تبليغات اسلامي ، بايد در سطح كشور و نقاط محروم نسبت به فراخوان و آموزش قرآن اقدام كند .
 در ماده 158 : گزارشهاي پژوهشي و پايان نامه ها به عنوان اثر مشمول مفاد قانون حمايت از حقوق مؤلفان ، مصنفان و هنرمندان محسوب مي شود و دولت موظف است جهت حمايت از پديدآورندگان نرم افزارهاي چندرسانه اي و آثار هنري و سينمايي و نحوه ثبت اين آثار براي استفاده انحصاري توسط صاحبان آن ها ، لايحه مربوط را تهيه و به مجلس شوراي اسلامي ارائه دهد .
 بر اساس ماده 159 : در شهرهايي كه بيش از 15 هزار نفر جمعيت دارند ، شهرداريهاي كشور ، مي توانند رأساً يا با مشاركت اشخاص حقيقي و حقوقي براي ساخت و بازسازي سينماهاي موجود از تسهيلات بانكي استفاده كنند .
 تأمين زمين مناسب براي ساخت سينما و مجتمع فرهنگي در شهركهاي جديدالاحداث به عهده وزارت مسكن و شهرسازي و در طرحهاي توسعه شهري در اختيار شهرداريها خواهد بود .
 اين زمينها به بهاي منطقه اي و به صورت اقساط 10 ساله واگذار مي شود .
 در همين زمينه ، شهرداريهاي شهرهاي بيش از 15 هزار نفر جمعيت مي توانند زمينهاي مناسب براي ساخت سينما و مجتمع فرهنگي را كه در مالكيت شهرداري است ، بدون انتقال مالكيت در قالب قرارداد با دريافت حداقل سهم بابت زمين ، براي مدت 25 سال در اختيار افراد حقيقي و حقوقي قرار دهند .
 در موارد بازسازي سينماها و مجتمعهاي فرهنگي يا ساخت سينماهاي جديد و تالارهاي نمايش ، شهرداريها موظف اند بدون دريافت هر نوع عوارض و هزينه ، پروانه ساخت ، صادر و در صورت هم آهنگي با طرحهاي جامع شهري ، حداكثر معادل زيربناي سالنهاي نمايش ، مجوز ساخت تجاري و خدماتي صادر كنند .
 سينماها و مجتمعهاي فرهنگي كه با استفاده از اين امتيازات ساخته مي شوند ، تا 10 سال پس از بهره برداري ، مجاز به تغيير كاربري نخواهند بود .
 ماده 160 مربوط به اقدامات دستگاههاي دولتي براي شناخت تحولات فرهنگي جامعه ، افزايش كارآيي دستگاههاي فرهنگي ، ساماندهي فعاليتهاي فرهنگي و اعمال نظارت مستمر بر اين گروه فعاليتهاست .
 در ماده 161 : وزارت مسكن و شهرسازي ، شهرداريها و ديگر سازمانهاي مسئول در زمينه طراحي و اجراي طرحهاي جامع ، تفصيلي و هادي شهري و روستايي ، موظف اند طرحهايشان را با محوريت مساجد تهيه و اجرا كنند .
 در همين خصوص ، وزارت مسكن و شهرسازي و شهرداريها ، موظف شده اند در تمامي شهركهاي نوبنياد ، زمين مناسبي را براي احداث مسجد پيش بيني كنند و پس از آماده سازي ، بدون دريافت هزينه در اختيار متقاضيان ساخت مساجد قرار دهند و قيمت اراضي را در هزينه مربوط به آماده سازي زمينها منظور كنند .
 بر پايه اين گزارش : جلسه روز پنج شنبه مجلس شوراي اسلامي ، ساعت 14 و 45 دقيقه پايان يافت و دنباله بحث در مورد پيشنهادهاي مطرح شده در خصوص ماده 161 به جلسه علني صبح امروز » شنبه « موكول شد .
 # تيم ملي فوتبال ايران در كيش # تيم ملي فوتبال كشورمان كه خود را براي حضور در مسابقات مقدماتي جام ملتهاي آسيا آماده مي كند ، قرار است بزودي اردوي آماده سازي خود را شروع كند و سپس براي انجام دو ديدار تداركاتي راهي آمريكا شود .
 همچنين جلال طالبي مدير كميته تيمهاي ملي فوتبال ، هفته آينده به آلمان سفر مي كند تا شرايط بازيكنان ايراني حاضر در اين كشور را مورد بررسي قرار دهد تا بهترين ها به اردوي تيم ايران فراخوانده شوند .
 به همين مناسبت خبرنگار خبرگزاري جمهوري اسلامي ديروز گفت وگويي با وي ترتيب داد كه ماحصل آن در پي مي آيد : تيم ملي فوتبال كشورمان از چه زماني كار خود را آغاز خواهد كرد ؟
 همان طوري كه استحضار داريد نيم فصل اول رقابتهاي جام آزادگان روز گذشته به پايان رسيد .
 هدف اين است كه بازيكنان در حال حاضر استراحت كنند و سپس ملي پوشان در هفته نخست ماه مبارك رمضان به اردوي تداركاتي فراخوانده شوند .
 آيا تيم ملي پيش از سفر به آمريكا ، ديدارهاي تداركاتي خواهد داشت ؟
 بله .
 تيم ملي در كيش اردو خواهد زد و در مدت اقامت خود در اين جزيره دو ديدار تداركاتي خواهد داشت .
 براي اين منظور با چند تيم اروپايي مكاتبه و مذاكره شده كه تا اين لحظه سفر باشگاه اسپارتاك مسكو به ايران قطعي است .
 آنچه كه مشخص است اين است كه تيم ملي در كيش دو ديدار دوستانه با اين باشگاه روسي انجام خواهد داد .
 قرار است شما بزودي به آلمان سفر كنيد .
 لطفا در زمينه اهداف اين سفر و تاريخ دقيق آن توضيح بدهيد ؟
 قرار بود بنده به آلمان بروم اما تاريخ سفر من به روز چهارشنبه دهم آذر موكول شد .
 من يك هفته در آلمان اقامت خواهم داشت و در اين مدت با بازيكنان ايراني حاضر در ليگ يك و دو اين كشور صحبت خواهم كرد .
 همچنين با مربيان اين تيمها مذاكراتي خواهم داشت تا از وضعيت اين دسته از بازيكنان بيشتر آشنا شوم و شرايط آنها را مورد بررسي قرار دهم .
 همچنين برنامه ريزي شده تا ديدارهاي چند تيم كه بازيكنان ايراني در آن بازي مي كنند را نيز از نزديك تماشا كنم .
 برخي از بازيكنان ما در كشورهاي ديگر نيز توپ مي زنند .
 براي شناسايي از وضعيت اين دسته از بازيكنان چه برنامه اي داريد ؟
 ما در اين زمينه اطلاعات و منابع كافي داريم و از وضعيت آنان آگاهي داريم .
 اگر فرصت باشد شايد از آلمان به اتريش بروم تا وضعيت مهرداد ميناوند را هم بررسي كنم .
 بهرحال هدف ما اين است كه آماده ترين بازيكنان را به اردو دعوت كنيم و مطمئن باشيد هر فردي كه شايسته و آماده باشد به اردوي تيم ملي فراخوانده خواهد شد .
 سفر تيم ايران به آمريكا چه زماني انجام خواهد شد و حريفان ايران چه تيمهايي خواهند بود ؟
 تيم ايران در نيمه دوم دي ماه آينده به آمريكا سفر خواهد كرد .
 پيشتر قرار بود در آمريكا سه ديدار دوستانه با السالوادور ، مكزيك و آمريكا داشته باشيم كه بازي با السالوادور لغو شده است .
 تيم ايران روز 22 دي ماه در اوكلند با مكزيك ديدار مي كند و 26 دي ماه در لوس آنجلس به مصاف آمريكا خواهد رفت .
 چند كشور ازجمله كويت و چين از تيم ملي كشورمان دعوت به عمل آورده اند .
 كميته تيمهاي ملي فوتبال در اين زمينه چه سياستي دارد ؟
 ما بايد برنامه هاي خود را به گونه اي انجام دهيم كه خللي به برنامه هاي آتي و تنظيم شده تيم ملي وارد نشود .
 تا اين لحظه سفر به چين لغو شده اما عزيمت به كويت در حال بررسي است تا در فرصت مناسب بتوانيم به اين كشور برويم .
 تيم ملي پس از بازگشت از آمريكا بايد خود را آماده ديدار با ستارگان آسيا كه اول بهمن در ورزشگاه آزادي تهران انجام مي شود ، كند .
 لذا اگر بنا باشد به اين دعوتها پاسخ قطعي بدهيم بايد آن را به پس از ديدار با ستارگان آسيا موكول كنيم .
 پيروزي تهران با عبور از سد تيم پاس در آخرين ديدار از مرحله رفت مسابقات فوتبال دسته اول باشگاههاي ايران » جام آزادگان « ، فاتح نيم فصل اين رقابتها شد .
 مسابقه اين دو تيم عصر پنجشنبه گذشته و در حضور بيش از چهل هزار تماشاگر ورزشگاه آزادي تهران و به داوري حسين عسكري انجام شد و طي آن تيم پيروزي به برتري 3 بر يك دست يافت .
 اين پيروزي باارزش در حالي براي تيم پيروزي حاصل شد كه اين تيم تا دقيقه 78 مسابقه با نتيجه يك بر صفر از حريف خود عقب بود .
 پاس تهران در دقيقه 32 مسابقه توسط هاشم حيدري موفق شد دروازه پيروزي را باز كند و نيمه نخست را با همين نتيجه يك بر صفر به سود خود به پايان برساند .
 در وقت دوم پيروزي تهران به بازي سرعت بيشتري بخشيد و بازي گسترده شد .
 در دقيقه 61 بازي عليرضا سهندرازيان بازيكن خط مياني پاس تهران كه در نيمه نخست با كارت زرد داور مواجه شده بود ، به دليل خشونت مجدد صاحب دومين كارت زرد شد و از زمين اخراج گرديد .
 در دقيقه 78 مسابقه پايان رفعت توپ ارسالي را با ضربه زيباي سر وارد دروازه پاس كرد و نتيجه بازي را به تساوي يك بر يك كشاند .
 در دقيقه 88 بازي تيم پاس تهران صاحب يك ضربه پنالتي شد .
 جواد نكونام پشت اين توپ قرار گرفت و ضربه اي دقيق اما نه چندان سنگين به توپ نواخت .
 محمد فنايي دروازه بان پيروزي كه با هوشياري متوجه مسير توپ شده بود ، با شيرجه اي تماشايي توپ را دفع كرد و ناجي دروازه تيمش شد .
 يك دقيقه از اين صحنه نگذشته بود كه پايان رفعت با نفوذي سريع و جا گذاشتن ماركار آقاجانيان مدافع مستقيم خود توپ را به طور زميني براي علي باغميشه پخته كرد تا وي دومين گل را به پاس تهران تحميل كند .
 چيزي به پايان اين مسابقه نمانده بود كه مهدي هاشمي نسب دفاع پيش تاخته پيروزي با ضربه سر براي سومين بار تور دروازه پاس تهران را به لرزه درآورد .
 تيم پيروزي با كسب اين برتري صاحب 31 امتياز شد تا قهرمان نيم فصل اول جام آزادگان شود .
 ديدارهاي برگشت فوتبال جام آزادگان پس از ماه مبارك رمضان آغاز خواهد شد .
 # نصيري نيا قهرمان وزنه برداري جهان شد .
 # شاهين نصيري نيا نماينده كشورمان در رقابتهاي دسته 85 كيلوگرم هفتادمين دوره مسابقه هاي وزنه برداري قهرماني مردان جهان ، به مدال طلا دست يافت .
 نصيري نيا جمعه شب در پيكارهاي اين گروه كه در سالن وزنه برداري ورزشگاه فرندشيپ شهر آتن برگزار شد ، با حد نصاب مجموع 390 كيلوگرم » 215 به اضافه 175 « به كار خود پايان داد .
 # واليبال سوپرليگ كشور # # شكست پيكان تهران از ذوب آهن اصفهان # تيم واليبال ذوب آهن اصفهان ، پيكان تهران را شكست داد .
 اين ديدار در چارچوب مسابقه هاي واليبال سوپرليگ كشور شامگاه پنج شنبه در تالار هفده شهريور ورزشگاه تختي اصفهان برگزار شد .
 در اين ديدار تيم واليبال ذوب آهن اصفهان در سه گيم پياپي با نتيجه 25 - 21 ، 25 - 21 و 39 - 37 حريف خود را پشت سر گذاشت .
 همچنين در ادامه هفته هفتم رقابتهاي واليبال جام برتر باشگاههاي ايران ، پنج شنبه شب تيم موتوژن تبريز مقابل وحدت ساري به برتري رسيد .
 اين ديدار در ساري برگزار شد و تيم موتوژن با حساب سه بر صفر از سد ميزبان خود گذشت .
 # ديدار رفت از مرحله دوم # دهمين دوره مسابقات فوتبال جام برندگان جام باشگاه هاي آسيا ، ديشب در ورزشگاه جده انجام شد و طي آن تيم الاتحاد عربستان برابر استقلال به برتري يك بر صفر رسيد .
 اين ديدار در حضور بيش از 20 هزار تماشاگر و به داوري عبدالله العجمي از عمان برگزار شد .
 استقلال تهران كه از وجود رضا حسن زاده مدافع پرتجربه خود به دليل آسيب ديدگي محروم بود ، براي استحكام خط دفاعي از ستار همداني هافبك بازيگردان خود در اين منطقه سود برد و وظيفه بازي سازي را به محمود فكري سپرد .
 سيد هادي طباطبايي مرد شماره يك استقلال در آخرين سنگر بود و همچون گذشته مطمئن و سرپنجه ظاهر شد .
 جواد زرينچه كاپيتان خوشفكر اين تيم نيز در آخرين نقطه خط دفاعي ، آبي پوشان را هدايت مي كرد .
 محمد نوازي و عليرضا نيكبخت واحدي بالهاي راست و چپ تيم استقلال را تشكيل مي دادند .
 بهزاد داداش زاده و علي لطيفي در كنار محمود فكري در خط مياني جاي داشتند كه در اين ميان داداش زاده مامور مهار روبرتو دونادوني هافبك كهنه كار ايتاليايي الاتحاد عربستان بود .
 علي لطيفي كه خيلي زود جاي خود را به عليرضا اكبرپور داد ، بيشتر به خط حمله مي پيوست .
 فرهاد مجيدي و احمد مومن زاده نيز مهاجمان استقلال بودند كه نتوانستند آن طور كه بايد و شايد انتظارات تيم استقلال را برآورده سازند .
 - در آن سوي ميدان ، تيم الاتحاد عربستان قرار داشت ، كه براي اين ديدار حساب ويژه اي باز كرده بود .
 اين تيم با مبلغ 750 هزار دلار توانست هافبك پا به سن گذاشته ايتاليايي و بازيكن سابق آ ث ميلان را به خدمت گيرد تا او را به عنوان بازيكن آزاد در مقابل استقلال به ميدان فرستد ، تا شايد گره گشاي تيمش باشد ، از قضا حركت فريبنده و حرفه اي همين بازيكن در دقيقه 27 باعث شد تا داور عماني فريب او را بخورد و نقطه پنالتي را به نفع تيم الاتحاد عربستان نشان دهد و تنها گل اين بازي از روي نقطه پنالتي درون دروازه آبي پوشان جاي گيرد .
 استقلال كه خوب مي دانست اگر در مقابل شاگردان جوبونفرر هلندي پا پس بكشد و اجازه خودنمايي به آنان دهد ، قادر به جبران نخواهد بود ، از همان ابتدا با چهره اي هجومي و در مواقعي كه صاحب توپ بود با پاسهاي تك ضرب و با سرعت بخشيدن به بازي پا به پاي حريف پيش رفت و در پاره اي اوقات هم برتر از حريف مي نمود .
 اين تدبير استقلال تا دقيقه 20 به خوبي اجراء شد و هر حمله الاتحاد با حمله اي از سوي آبي پوشان پاسخ داده مي شد ، به طوري كه در دقيقه 10 مسابقه استقلال در يك حمله دسته جمعي و در نهايت سانتر علي لطيفي از راست مي رفت تا به نتيجه دست يابد ، اما احمد فريش مدافع الاتحاد با ازخودگذشتگي مانع از زدن ضربه نهايي توسط فرهاد مجيدي شد و توپ برگشتي هم توسط محمود فكري راه به جايي نبرد و فضاي بالاي دروازه را شكافت .
 از دقيقه 20 در پي چند حمله خطرناك توسط الاتحاد عربستان تيم استقلال به ناچار عقب نشيني كرد و به زمين خود رفت كه در اين اوقات درخشش و عكس العملهاي عالي هادي طباطبايي در چند نوبت به خصوص در دقايق 20 و 22 روي ضربات حمزه ادريس و حسن اليومي مانع از سقوط دروازه استقلال شد ، اما سرانجام در دقيقه 27 روبرتو دونادوني روي پاس محمد نور با نفوذ از قلب دفاع استقلال خود را با طباطبايي تك به تك ساخت و در حالي كه طباطبايي با خروج از دروازه و با مشت توپ او را دفع كرد ، تعادل دونادوني به هم خورد و داور نقطه پنالتي را نشان داد و در نتيجه حمزه ادريس فلاته خلاف جهت حركت طباطبايي توپ را درون دروازه استقلال جاي داد تا نيمه اول با همين نتيجه به سود تيم الاتحاد پايان يابد .
 استقلال نيمه دوم را به قصد جبران گل خورده به ميدان آمد و به مراتب بهتر از نيمه نخست ظاهر شد و در بيشتر زمان بازي بر توپ و ميدان تسلط داشت و اگر كمي بخت يار اين تيم بود ، حداقل مي توانست با نتيجه مساوي ميدان را ترك كند ، به ويژه با حضور عليرضا اكبرپور كه در دقيقه 38 بازي به جاي علي لطيفي به ميدان آمده بود ، حملات استقلال نظم بهتري به خود گرفته بود و اين بازيكن بارها با پاسهاي خود موقعيتهاي مناسبي براي مهاجمان تيمش تدارك ديد كه هر بار با بي دقتي و شتابزدگي استقلاليها و آفسايدگيري و ازخودگذشتگي مدافعان الاتحاد بي ثمر ماند .
 در دقايق 67 و 83 تيم الاتحاد به طور جدي خطرآفرين شد كه در نوبت اول سيد هادي طباطبايي و محمد نوازي دروازه استقلال را نجات دادند و در نوبت دوم ضربه روبرتو دونادوني كه از يك حركت ايستگاهي زده شد به پايه ديرك عمودي دروازه استقلال اصابت كرد .
 اكنون استقلال چشم به بازي برگشت و حمايت بيدريغ تماشاگران كشورمان در ورزشگاه آزادي تهران دارد تا با پيروزي بر اين حريف در مرحله بعد به ديدار الزوراء عراق برود .
 ديدار برگشت اين دو تيم روز جمعه 12 آذر ماه در ورزشگاه آزادي تهران برگزار مي شود و برنده مجموع دو ديدار رفت و برگشت اين مرحله به مرحله سوم صعود خواهد كرد .
 # نتايج پيكارهاي شطرنج غرب آسيا در تهران # دور پاياني مسابقات شطرنج قهرماني منطقه غرب آسيا ديروز در محل فدراسيون شطرنج ايران انجام شد .
 در رقابتهاي ديروز ، استاد فيده لبناني فادي عيد مقابل استاد بين المللي امير باقري از ايران به تساوي رسيد .
 استاد بزرگ قطري المضيحكي برابر استاد فيده احسان قائم مقامي از ايران به برتري دست يافت .
 امير ملاحي استاد فدراسيون بين المللي شطرنج بر يونس صفيه از سوريه غلبه كرد و پيكار السعيد از قطر و نجار احمد از لبنان به تساوي انجاميد .
 در قسمت بانوان ، شيرين نوابي مقابل حريفي از عراق به نام الروفي به تساوي رسيد و شايسته قادري پور بر شادي پريدر غلبه كرد .
 # نتايج رقابتهاي فوتبال جام اتحاديه باشگاههاي اروپا # ديدارهاي برگشت از مرحله سوم رقابتهاي فوتبال جام اتحاديه باشگاههاي اروپا » يوفا « با برگزاري يازده ديدار در شهرهاي مختلف اين قاره ادامه يافت .
 ديدار تيمهاي اسپارتاك مسكو روسيه و ليدزيونايتد انگليس به دليل شدت سرما و نامساعد بودن زمين در مسكو به روز يازدهم آذر ماه موكول شد .
 در ديدارهاي انجام شده نتايج زير به دست آمد » نام تيمهاي ميزبان نخست آمده است « : سلتاويگو اسپانيا 7 - بنفيكا پرتغال صفر ، آ ث رم ايتاليا يك - نيوكاسل انگليس صفر ، ديپورتيوو لاكرونا اسپانيا 4 - پاناتينايكووس يونان 2 ، المپياكوس يونان يك - يوونتوس ايتاليا 3 ، آژاكس آمستردام هلند صفر - رئال مايوركاي اسپانيا يك ، گلاسكو رنجرز اسكاتلند 2 - بروسيادورتموند آلمان صفر ، آرسنال انگليس 3 - نانت فرانسه صفر ، پارماي ايتاليا 2 - اشتورم گراتز اتريش يك ، اسلاويا پراگ اسلواكي 4 - استوا بخارست روماني يك ، ليون فرانسه 3 - وردربرمن آلمان صفر ، لانس فرانسه يك - كايزرسلاترن آلمان 2 .
 ديدارهاي برگشت ، روزهاي 16 و 18 آذر ماه برگزار خواهد شد .
 # نتايج پاياني تنيس روي ميز نوجوانان ايران # مرحله پاياني مسابقات آزاد و رده بندي پينگ پنگ نوجوانان ايران كه در سالن 22 بهمن شهرستان يزد جريان داشت ، ديروز به پايان رسيد و طي آن افشين نوروزي از خوزستان مقام نخست را به دست آورد .
 محمد فرقداني از اصفهان دوم شد و عارف احمدي فر از گيلان و ميديا لطف الله نسبي از كردستان مشتركا به مقام سوم دست يافتند .
 # آگهي مزايده فروش ماشين بافندگي # تعداد 2 دستگاه ماشين بافندگي ايرجت ساخت كشور چك و اسلواكي به صورت كاملاً نو به فروش مي رسد .
 متقاضيان براي كسب اطلاعات بيشتر با شماره تلفنهاي 2 - 6433961 تماس حاصل نمايند .
 # آگهي دعوت مجمع عمومي شركت توليدي و صنعتي توا با مسئوليت محدود # بدين وسيله از كليه صاحبان سهم الشركه شركت توليدي و صنعتي توا » با مسئوليت محدود « يا نمايندگان قانوني آنان دعوت مي شود كه در جلسه مجمع عمومي اين شركت كه در تاريخ 15 / 9 / 1378 ساعت 10 صبح در محل شركت داروپخش واقع در تهران - اتوبان كرج - كيلومتر 18 - خيابان داروپخش برگزار مي گردد ، حضور به هم رسانند .
 # آگهي استخدام # يك شركت توليدي محصولات شوينده و بهداشتي معتبر ، نيروهاي تخصصي زير را به همكاري دعوت مي نمايد .
 1 - ديپلم يا فوق ديپلم رشته هاي مكانيك ، برق و ماشين ابزار با حداقل 2 سال سابقه كار مفيد .
 2 - مهندس مكانيك ، ليسانس با حداقل 5 سال سابقه كار مفيد .
 متقاضيان مي توانند حداكثر تا پايان آذر ماه 78 با صندوق پستي شماره 15815 / 3478 مكاتبه و مدارك خود را ارسال فرمايند .
 # آگهي اجاره ماشين آلات # تعداد 5 دستگاه ماشين تراش CNC مدل TM 180 » VDF « ساخت كشور آلمان ، سال ساخت 1992 و همچنين يك دستگاه تراش 8 محور مدل AA 48 ساخت كشور آلمان سال ساخت 1992 به همراه امكانات جنبي در شهر تبريز اجاره داده مي شود .
 متقاضيان براي كسب اطلاعات بيشتر با شماره تلفنهاي 2 - 6433961 تماس حاصل نمائيد .
 # آگهي مناقصه خريد # شركت مگاموتور توليدكننده انواع قواي محركه خودرو در نظر دارد تعداد 000 / 70 دست كاربراتور مورد نياز خود را از طريق مناقصه خريداري نمايد .
 از متقاضيان دعوت مي شود حداكثر تا تاريخ 15 / 9 / 78 جهت دريافت اسناد و شرايط شركت در مناقصه به كارخانه مگاموتور به آدرس كيلومتر 18 جاده قديم كرج ، واحد بازرگاني خارجي مراجعه نمايند .
 # تلفن تماس : 7 - 6028106 # # روابط عمومي شركت مگاموتور # # آگهي مزايده # شركت سيمان كرمان » سهامي عام « در نظر دارد آهن آلات ضايعاتي موجود در كارخانه را به مزايده گذارد .
 از متقاضيان محترمي كه داراي كد اقتصادي هستند تقاضا دارد ، در صورت تمايل به دفتر كارخانجات سيمان كرمان مراجعه و پس از بازديد از آهن آلات و دريافت برگ شرايط قيمت پيشنهادي خود در پاكت سربسته ، حداكثر تا پايان وقت اداري روز سه شنبه سي ام آذر ماه 78 به دفتر كارخانجات سيمان كرمان واقع در كيلومتر 17 جاده تهران تحويل فرمايند .
 ضمناً به پيشنهاداتي كه بعد از موعد مقرر ارائه گردد ، ترتيب اثر داده نخواهد شد ، مضافاً به اين كه شركت سيمان كرمان در رد يا قبول پيشنهادات مختار است .
 # شركت سيمان كرمان » سهامي عام « # # آگهي مناقصه # شركت صنايع نساجي ايران وابسته به سازمان گسترش و نوسازي صنايع ايران در نظر دارد به منظور افزايش عمق ساخت داخل ماشين ريسندگي رينگ توليدي خود ، تعدادي از قطعات وارداتي خود را به منظور ساخت از طريق مناقصه به سازندگان داخلي واجد شرايط واگذار نمايد .
 لذا از كليه شركتهاي توليدي كه داراي امكانات مناسب در زمينه هاي گوناگون ريخته گري ، ماشين كاري ، پرس و غيره مي باشند در خواست مي شود براي دريافت اطلاعات بيشتر نقشه و مشخصات قطعات و همچنين رويت آنها ، حداكثر ظرف دو هفته پس از درج آگهي با شماره تلفنهاي 2 - 1643396 تماس حاصل نمايند .
 # اطلاعيه شركت سيمان مازندران » سهامي عام « # # پرداخت سود سهام مربوط به سال مالي منتهي به 29 / 12 / 1377 # به اطلاع سهامداران محترم مي رساند ، براي دريافت سود عملكرد سال مالي 1377 با در دست داشتن كارت شناسائي معتبر » شناسنامه يا گواهينامه رانندگي « در ساعات اداري روزهاي غيرتعطيل و به شرح جدول زير به دائره سهام شركت واقع در خيابان آفريقا - بالاتر از پل ميرداماد - خيابان شهيد ستاري » منشي « پلاك 40 مراجعه فرمايند .

